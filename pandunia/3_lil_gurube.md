# sam lil gurube

<small>"Three Little Pigs" na pandunia bax. kitabu **thethedorn**.</small>

na pase law mam gurube ada sam lil gurube. a ye no ada bas nyam to
dona to yemen. na den du yemen bas law, ye senda yemen to dunia to
yemen serca se da kisme.

gurube numer un multi no suku werke. ye mey no wol kara i ye bina se
da dom ze suhi gras. gurube numer do kara lil max, a ye plus lil no
suku werke, i ye bina se da dom na xake. badu de, yemen gana i dansa
i mazu na mey den.

gurube numer sam tez kara na tot den, i ye bina se da dom na petre. ye
bal dom. ye ha fay kan i duman tube. ye rupa ka ye posa jiwa na bal
du maxim bal fung.

na nale, wolfe enda na jin du daw, jo sam gurube doma. ye wida suhi
gras da dom, i ye na nos nota gurube, jo na jung. ye fikra gurube si
bon nyam, i ye da boka mulu sana suy.

wolfe darba mun, i loga: "lil gurube! lil gurube! cing mi laya jung!
cing mi laya jung!" a lil gurube wida wolfe da day han na cabi kong.
to ye dapa: "no! no! no!" na bada, wolfe wiza se da dante i loga:
"to mi nafasa i mi nafasa i mi parca tu da dom!"

to ye nafasa i ye nafasa i ye parca dom! wolfe kaya boka maxim ka ye
posa, a gurube numer un enda far, to dom du lil gurube numer do.

wolfe kontinu na lil daw. ye pasa dom numer do, jo fatu na xake. ye
wida dom. ye na nos nota gurube, jo na jung. ye da boka mulu bina suy
na dur du ye fikra yemen si bon nyam.

to ye darba mun, i loga: "lil gurube! lil gurube! cing mi laya jung!
cing mi laya jung!" a lil gurube wida wolfe da konai or na cabi kong.
to yemen dapa: "no! no! no!" to wolfe wiza se da dante i loga: "to
mi nafasa i mi nafasa i mi parca tu da dom!"

to ye nafasa i ye nafasa i ye parca dom! wolfe wol max ka bas, i ye
proba kaca do gurube na sem sat, a ye wol max ka bas, i ye geta nul
gurube! ye da day boka kayulu na nul xe minus hawa. do lil gurube
enda far na maximi rapide ka yemen da ped posa porta yemen.

wolfe proba kaca yemen na lil daw. ye jino kaca yemen. a yemen laya
to petre dom i kelelo kayula mun na pice du se na ante du wolfe posa
kaca yemen.

sam lil gurube fobu. yemen jana wolfe wol nyama yemen. de si day day
fobi. wolfe no gon nyama na tot den i max max wol nyama na dur du
proba kaca gurube. na ci mar ye posa nos nota tot sam yemen na jung.
ye jana sam lil gurube si bon nyam.

to wolfe darba mun, i loga: "lil gurube! lil gurube! cing mi laya
jung! cing mi laya jung!" a lil gurube wida wolfe da lil wang yen na
cabi kong. to yemen dapa: "no! no! no!" to wolfe wiza se da dante i
loga: "to mi nafasa i mi nafasa i mi parca tumen da dom!"

ye nafasa i ye nafasa. ye nafasa i ye nafasa. i ye nafasa, i ye
nafasa, i ye nafasa, a ye no posa parca dom. na fin, ye day fatigi
nafasa. sun ye no max posa nafasa. to ye tingu to sona i ye lil
fikra.

de si max ka bas. wolfe kina na wen na amuk i loga ye laya ze duman
tube i ye nyama lil gurube na xam nyam. a na dur du ye enda to par du
dom, lil gurube kara garmi garmi fay i pon day pote du suy to fay.
bada, na sem sat du wolfe enda to tal du fay kan, lil gurube kaya
pote... a! wolfe enda jung du garmi garmi suy!

to lil gurube pon deke to pote. wolfe jalu na pote! i sam lil gurube
nyama ye na xam nyam.

