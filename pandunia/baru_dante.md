# lil urse du danti tung

![](http://www.pandunia.info/grafe/urse_dante/urse_01.png)

un sube urse mame wana gowa pa bazar.
le loga pa lil urse: "no niama kande e keke sa dura da me sa bazar."
lil urse loga: "si, si, mame! me jana le. me day urse. plisa gowa way!"
urse mame loga "salam" e le gowa way.

![](http://www.pandunia.info/grafe/urse_dante/urse_02.png)

lil urse sa mon. le fikra: "zayo me abla fata eni xey da me wana!"

![](http://www.pandunia.info/grafe/urse_dante/urse_03.png)

lil urse gowa pa waxokamar.
le fikra "me no wana waxa dante zayo."
lil urse si mal.

![](http://www.pandunia.info/grafe/urse_dante/urse_04.png)

lil urse joga lil kar sa mey kamar.
le vida keke sanduke sa meza.
le fikra "me wana niama keke!" a le mema: "a! mame harama me niama keke."
lil urse no niama keke.

![](http://www.pandunia.info/grafe/urse_dante/urse_05.png)

lil urse vida kande botol sa almar. le fikra "me wana niama kande!"
a le yada: "a! mame harama me niama kande." lil urse no niama kande.

![](http://www.pandunia.info/grafe/urse_dante/urse_06.png)

lil urse vida mel vaze sa ali almar. le fikra
"mame loga nol xey tema mel. me abla niama mel!"
lil urse sida sa kurse e le niama lil mel. mel gustu bon!

![](http://www.pandunia.info/grafe/urse_dante/urse_07.png)

lil urse niama pan mel.

![](http://www.pandunia.info/grafe/urse_dante/urse_08.png)

bado, lil urse senta no jana du sente sa boke. li dante tungi!

![](http://www.pandunia.info/grafe/urse_dante/urse_09.png)

le kapa telofon. le loga: "halow! eska te si dantodotor? plisa laya pa me! me tena tungi dante!"

![](http://www.pandunia.info/grafe/urse_dante/urse_10.png)

dotor laya pa ursofamil du dom.
le loga: "eska te nida helpe?"
lil urse loga: "si! me tena tungi dante!"

![](http://www.pandunia.info/grafe/urse_dante/urse_11.png)

dotor plisa lil urse sidu sa kurse e kaya boke.
"aha! un dante day mal! me bixu kapa le pa way."

![](http://www.pandunia.info/grafe/urse_dante/urse_12.png)

dotor juxa medike pa dantomanse sa karbe da mal dante.
lil urse no senta tung ca zay.

![](http://www.pandunia.info/grafe/urse_dante/urse_13.png)

dotor tira dante sa pinser.
a dante no laya!

![](http://www.pandunia.info/grafe/urse_dante/urse_14.png)

waf laya helpa dotor.
dotor e waf tira dante, a dante no laya!

![](http://www.pandunia.info/grafe/urse_dante/urse_15.png)

maw laya helpa dotor e waf.
dotor e waf e maw tira dante, a dante no laya!

![](http://www.pandunia.info/grafe/urse_dante/urse_16.png)

tupay laya helpa dotor e waf e maw. dotor e waf e maw e tupay tira dante...

![](http://www.pandunia.info/grafe/urse_dante/urse_17.png)

dante laya pa way!

![](http://www.pandunia.info/grafe/urse_dante/urse_18.png)

dotor loga pa lil urse: "mal dante zayo sa way.
plisa mema uza dantobrox sa mey sube e sa mey xam!"
lil urse wada mema.

![](http://www.pandunia.info/grafe/urse_dante/urse_19.png)

lil urse loga: "danke, dotor e waf e maw e tupay!"

![](http://www.pandunia.info/grafe/urse_dante/urse_20.png)

lil urse waxa dante sa dantobrox mey sube e mey xam.

![](http://www.pandunia.info/grafe/urse_dante/urse_21.png)

urse mame nota lil urse kura zi dante max bon.
mame loga: "te si bon lil urse!"

