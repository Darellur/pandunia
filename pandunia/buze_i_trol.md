# sam buze Bruse

<small>tarjumu du _Erjo_</small>

na mar, zaya trol du doma nici xui daw supri suy trans.
trol si mal rupi, i ada yen yen du daye du plate, i nos du daye du warke-brox.

na fulan den, trol auda lil sonda na supre du xui daw.
«ki ren pasa na mi da daw?», trol krita.
«o! mon si mi, lil buze Bruse», lil buze Bruse loga.
ye si loga day fain, i kontinu:
«mi pasa to gras loke du mi wil nyama to mi si fati».
«nun mi geta tu!», trol loga.

«no, no!», lil buze Bruse loga,
«no geta mi, karena mi si ka lil, mi. mon denga lil, i jung buze Bruse wil pasa, ye si day max day».
«okey», trol loga.

❧

bada lil zaman, si sonda na supre du xui daw.
«ki ren pasa na mi da daw?», trol krita.
«o! si mi, jung buze Bruse. mi kina to gras loke du mi wil nyama to mi si fati», jang buze Bruse loga.
ye fuli no loga fain.
«nun mi geta tu!», trol loga.
«no, no! no geta mi», jang buze Bruse loga,
«denga lil, i day buze Bruse wil pasa, ye si day max day».
«okey», trol loga.

❧

bada lil zaman, rapidi si kelele na supre du daw.
«ki ren pasa na mi da daw?», trol krita.
«si mi, day buze Bruse», day buze Bruse loga gawi.
«nun mi geta tu!», trol loga.

«si, tu laya! mi ada du baton, na yemen mi wil haraba tu da yen.
mi ada du day jang-petre, na yemen mi wil parca tu da oste.»

i bada de, day buze haraba trol da yen, i parca trol da oste, i lanca trol na suy.
bada de, ye kina to gras loke.
na gras loke, pan buze fatu ka feti du yemen karbi no ada energe to fuga to dom.
i gar fate no kina ze yemen hay, yemen hay si fati.
