# san lil goro

<small>"Three Little Pigs" na pandunia baxa. kitaba: **thethedorn**.</small>

na pas den, lau ma goro ha san lil goro. a ye ha no bas nyam do da do yemen. do na den de yemen bas lau, ye da yemen do dunia do yemen serca se su kisma.

goro numer un dai no suka kar. ye toto no wol kar i ye bana se su dom ze suhi gras. goro numer du kar lil max, a ye plus lil no suka kar, i ye bana se su dom na mara finger. na bada de sa, yemen gana i dansa i joga na tot den.

goro numer san tez kar na tot den, i ye bana se su dom na it. ye bal dom. ye ha fay kan i duman tubu. ye rupa ka ye ken jiwa na bal de maxim tez fung.

na nale, beria go na jin de dau, jo san goro doma. ye wida suhi gras su dom, i ye na nos nota goro, jo na in. ye pensa goro si bon nyam, i ye su boka mula sana sui.

do ye darba mun, i loga: "lil goro! lil goro! cing mi lai in! cing mi lai in!" a lil goro wida beria su day hat na cabi kong. do ye dapa: "no! no! no!" na bada, beria wiza se su dante i loga: "do mi nafas i mi nafas i mi awara tu su dom!"

do ye nafas i ye nafas i ye awara dom! beria kaya boka maxim ka ken, a goro numer un go far, do dom de lil goro numer du.

beria kontinu na lil dau. ye pasa dom numer du, jo banu na mara finger. ye wida dom. ye na nos nota goro, jo na in. ye su boka kaixa bana sui na dur de ye pensa yemen si bon nyam.

do ye darba mun, i loga: _lil goro! lil goro! cing mi lai in! cing mi lai in!_ a lil goro wida beria su konai or na cabi kong. do yemen dapa: "no! no! no!" do beria wiza se su dante i loga: "do mi nafas i mi nafas i mi awara tu su dom!"

do ye nafas i ye nafas i ye awara dom! beria wol max ka bas, i ye proba kaca du goro na sam sat, a ye wol max ka bas, i ye kap nul goro! ye su day boka kayulu na nul xe minus hawa. du lil goro go far na maximi rapide ka yemen su ped ken porta yemen.

beria proba kaca yemen na lil dau. ye jino kaca yemen. a yemen lai do it dom i kelelo kayula mun na pice de se na ante de beria ken kaca yemen.

san lil goro fobu. yemen jan beria wol nyam yemen. sa si dai dai wer. beria no pas nyam na tot den i max max wol nyam na dur de proba kaca goro. na sa mar ye ken nos nota tot san yemen na in. ye jan san lil goro si bon nyam.

do beria darba mun, i loga: "lil goro! lil goro! cing mi lai in! cing mi lai in!" a lil goro wida beria su lil wang yen na cabi kong. do yemen dapa: "no! no! no!" do beria wiza se su dante i loga: "do mi nafas i mi nafas i mi awara tumen su dom!"

ye nafas i ye nafas. ye nafas i ye nafas. i ye nafas, i ye nafas, i ye nafas, a ye no ken awara dom. na fin, ye dai fatig nafas. sun ye no max ken nafas. do ye stopa do sona i ye lil pensa.

sa si max ka bas. beria kina na wen na amuk i loga ye lai ze duman tubu i ye nyam lil goro na xam nyam. a na dur de ye go do par de dom, lil goro kar garam garam fay i pon day ketel de sui do fay. bada, na sam sat de beria go do tal de fay kan, lil goro kaya kap... a! beria go in de garam garam sui!

do lil goro pon kap do ketel. beria jalu na ketel! i san lil goro nyam ye na xam nyam.


